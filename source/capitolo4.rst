Servizi Ecomic per i Destinatari
==================================

Il presente capitolo conclude il percorso di analisi del report ponendo al centro i Destinatari dell’ecosistema, ovvero cittadini, professionisti, operatori e comunità che interagiscono con il patrimonio culturale digitale. È a partire dalle loro esigenze, aspettative e pratiche di fruizione che Ecomic struttura 
i propri servizi, abilitando – grazie al nucleo tecnologico – una nuova generazione di strumenti intelligenti per l’accesso, la conoscenza 
e la partecipazione culturale. 

In questa prospettiva, il bene digitale è concepito come risorsa fondativa, 
la cui qualità e governabilità costituiscono la condizione necessaria per generare valore pubblico. I prodotti digitali sviluppati non sono semplici contenitori, ma ambienti modulari e dinamici, progettati per rendere l’esperienza culturale più accessibile, significativa e inclusiva.

Sistemi abilitati o potenziati dal nucleo tecnologico Ecomic
-------------------------------------------------------------

Il capitolo è organizzato secondo le quattro principali categorie di servizi digitali rivolti 
ai Destinatari di Ecomic: servizi per l’accesso e la fruizione, gestionali, a valore aggiunto, 
di acquisizione. Per ciascuna categoria vengono presentati i principali sistemi informatici già adottati nel settore culturale, affiancati dalle soluzioni sviluppate direttamente da Digital Library 
e rivolte ai Destinatari. 

Tra queste ultime assumono particolare rilevanza:

- la Piattaforma di accesso integrato: portale per esplorare, ottenere, riutilizzare i beni digitali;
- gli agenti conversazionali: interfacce intelligenti per semplificare la ricerca di dati e informazioni;
- la Teca multimediale: strumento per la gestione dei beni digitali;
- la Mappa del patrimonio digitalizzato: visualizzazione interattiva e georeferenziata dei beni digitali. 

Pur rispondendo a funzioni e bisogni diversi, tutti questi sistemi condividono una caratteristica: sono abilitati o potenziati dai servizi del nucleo tecnologico di Ecomic, 
che ne supportano l’interoperabilità, l’accesso e la scalabilità. 

L’infrastruttura mette infatti a disposizione dati strutturati, vocabolari condivisi, componenti software riusabili, servizi di intelligenza artificiale e ambienti operativi. Questo patrimonio tecnico e metodologico consente ai servizi abilitati o potenziati di trasformare i beni digitali in strumenti 
di accesso e valorizzazione. 

Servizi per l’accesso e la fruizione
------------------------------------

Questi servizi sono progettati per offrire un accesso pubblico diretto ai beni culturali digitali tramite portali, applicazioni e interfacce interattive, con l’obiettivo di promuovere la valorizzazione del patrimonio, l’inclusione culturale, l’educazione e la partecipazione attiva. 

Pensati per i diversi Destinatari dell’ecosistema – cittadini, studenti, turisti, ricercatori – tali servizi facilitano l’esplorazione del patrimonio e incentivano nuove forme 
di coinvolgimento, in linea con gli obiettivi strategici di fruizione avanzata del digitale.

Sistemi informatici afferenti alla categoria
~~~~~~~~~~~~~~~~~~~~~~~~~~~~~~~~~~~~~~~~~~~~

Tra gli esempi più rappresentativi possiamo citare Europeana, che consente la creazione 
di collezioni personalizzate e il riuso dei contenuti da parte di cittadini e istituzioni; Gallica, che unisce funzionalità di ricerca avanzata, visualizzazione IIIF e strumenti narrativi; e Rijksmuseum, con la piattaforma Rijkstudio per la selezione, il confronto e la rielaborazione delle opere digitali.

A livello nazionale, esempi come la Estense Digital Library, MuseoTorino e il Museo Galileo offrono esperienze di fruizione interattiva basate su mappe dinamiche, percorsi tematici e contenuti multimediali arricchiti. Anche piattaforme come il Louvre e il Van Gogh Museum propongono modelli evoluti di accesso digitale, integrando tour immersivi, POI interattivi e contenuti educativi per tutte le fasce d’età.

Piattaforma di accesso integrato
~~~~~~~~~~~~~~~~~~~~~~~~~~~~~~~~

Nella prima macrocategoria di servizi esplorata in questo capitolo, la realizzazione della Piattaforma di accesso integrato – attualmente in fase di sviluppo da parte di Digital Library – 
si configura come un esempio avanzato di fruizione digitale, concepita per aggregare, potenziare e rendere accessibili i contenuti del patrimonio culturale attraverso strumenti evoluti di ricerca, esplorazione, ottenimento e riuso.

Descrizione generale
^^^^^^^^^^^^^^^^^^^^

La Piattaforma di accesso integrato di Digital Library è un’interfaccia pubblica che consente 
a cittadini, professionisti ed enti di esplorare, ottenere e riutilizzare contenuti del patrimonio culturale digitale. La piattaforma, integrata con i servizi I.PaC, facilita la ricerca, l’accesso 
e l’eventuale acquisto di copie digitali, promuovendo un uso innovativo e inclusivo del patrimonio in linea con gli obiettivi del PND.

Obiettivi
^^^^^^^^^

Obiettivo Ecomic – Abilitazione

Contributo: Abilitare una fruizione digitale inclusiva del patrimonio 

Descrizione: la Piattaforma costituisce un punto di accesso pubblico, unificato 
e facilmente utilizzabile per tutte le categorie di utenti, consentendo di ricercare 
ed esplorare i contenuti digitali del patrimonio culturale, anche da parte di soggetti con bassa maturità digitale. È uno strumento abilitante che estende le opportunità 
di accesso e conoscenza del patrimonio, contribuendo al processo di trasformazione digitale del settore.

Obiettivo Ecomic – Interoperabilità

Contributo: Integrare e connettere contenuti digitali 

Descrizione: la Piattaforma organizza e mette in relazione risorse provenienti da fonti eterogenee attraverso filtri avanzati e navigazione semantica, abilitando esplorazioni personalizzate e multidimensionali. L’interfaccia restituisce contenuti in forma accessibile e coerente, trasformando la complessità tecnica in un’esperienza fluida 
e interoperabile, in linea con i principi del PND.

Obiettivo Ecomic – Valorizzazione

Contributo: Abilitare l’ottenimento e il riuso dei beni digitali

Descrizione: la Piattaforma consente di ottenere copie digitali dei beni culturali, attraverso il download o la vendita, e di riutilizzarle in nuovi contesti culturali, educativi, creativi o professionali. Promuove la valorizzazione attiva dei contenuti digitali attraverso strumenti che facilitano la creazione di percorsi tematici, narrazioni multimediali e attività collaborative, rendendo il patrimonio un bene realmente accessibile e generativo.

Proposizione di valore
^^^^^^^^^^^^^^^^^^^^^^

La Piattaforma di accesso integrato di Digital Library rinnova l’esperienza di fruizione del patrimonio culturale digitale, offrendo a cittadini, professionisti ed enti uno strumento evoluto 
per la ricerca, l’esplorazione e l’ottenimento di rappresentazioni digitali dei beni. Accessibile, interoperabile e orientata al riuso, la piattaforma consente anche la vendita e il riutilizzo dei contenuti, abilitando nuovi scenari di valorizzazione.

Processi supportati
^^^^^^^^^^^^^^^^^^^

Accesso – Servizi della Piattaforma
"""""""""""""""""""""""""""""""""""

La fase di accesso è dedicata alla fruizione e all’ottenimento delle risorse digitali del patrimonio culturale, in una logica di uso avanzato, moderno e interoperabile. La Piattaforma integra contenuti da fonti eterogenee e dai sistemi di Ecomic attraverso il mediatore infrastrutturale I.PaC, offrendo strumenti evoluti che abilitano due processi fondamentali:

- Fruizione ed esplorazione dei contenuti digitali: mediante funzionalità di ricerca avanzata, navigazione semantica, visualizzazione interattiva (in 2D e 3D) e personalizzazione dell’esperienza. Gli utenti possono esplorare il patrimonio culturale in modo intuitivo, contestualizzato e in linea con i propri interessi; 
- Ottenimento e riuso delle risorse digitali: accedendo a rappresentazioni digitali dei beni culturali da scaricare, acquistare o integrare in nuovi contesti d’uso. La Piattaforma supporta il riutilizzo creativo attraverso strumenti per la generazione di narrazioni, mappe tematiche, percorsi personalizzati e altri oggetti digitali.

Agenti conversazionali Ecomic
~~~~~~~~~~~~~~~~~~~~~~~~~~~~~

Gli agenti conversazionali costituiscono una nuova generazione di interfacce per l’accesso semplificato e guidato al patrimonio informativo digitale. Integrabili in portali e applicazioni rivolti ai Destinatari, sfruttano il linguaggio naturale per accompagnare l’utente nell’esplorazione 
dei cataloghi, riducendo la complessità delle interrogazioni tradizionali. Sviluppati nell’ambito 
di DPaaS, gli agenti conversazionali Ecomic impiegano tecnologie semantiche e intelligenza artificiale generativa per fornire risposte pertinenti e contestualizzate. 

Cat-IA – agente conversazionale per il Catalogo Generale dei Beni Culturali
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Cat-IA è un esempio di agente conversazionale per semplificare la consultazione 
del Catalogo Generale dei Beni Culturali, una delle basi dati più articolate e strategiche 
del patrimonio culturale italiano. Cat-IA risponde al bisogno di superare alcune criticità ricorrenti: la frammentazione dei cataloghi, la difficoltà di accesso alle informazioni e l’assenza 
di strumenti intelligenti per la navigazione semantica. Attraverso un’interfaccia conversazionale basata su linguaggio naturale e intelligenza artificiale, l’agente guida l’utente in un percorso 
di ricerca personalizzato, permettendo di esplorare le schede del catalogo senza 
conoscere la struttura tecnica sottostante. Cat-IA integra i contenuti del catalogo con il 
grafo di conoscenza I.PaC, offrendo una visione più connessa e ricca del patrimonio disponibile.

Mappa del patrimonio culturale digitalizzato
~~~~~~~~~~~~~~~~~~~~~~~~~~~~~~~~~~~~~~~~~~~~

La Mappa del patrimonio culturale digitalizzato è uno strumento che consente l’esplorazione georeferenziata delle risorse digitali censite da Ecomic, integrando sia i dati presenti in I.PaC sia quelli relativi al patrimonio pregresso o sommerso. Basata su metadati geo-localizzabili 
e su una logica di collegamento tra beni, luoghi fisici e contesti giuridico-amministrativi, la Mappa fornisce una rappresentazione dinamica e aggiornata della distribuzione territoriale del patrimonio digitale. Questo strumento affronta le principali criticità legate 
alla frammentazione dei dati, alla scarsa visibilità delle realtà culturali minori e alla mancanza 
di integrazione tra sistemi culturali e gestionali. Attraverso processi di normalizzazione, arricchimento semantico e georeferenziazione, la Mappa rende accessibili e consultabili i beni digitalizzati anche in assenza di conferimento formale, contribuendo a una più ampia valorizzazione territoriale e alla scoperta del patrimonio meno noto.

Servizi gestionali
------------------

I servizi gestionali rappresentano una componente essenziale di Ecomic, dedicata 
alla organizzazione, conservazione, gestione e amministrazione dei beni digitali. Costituiscono l’infrastruttura operativa che consente agli Attori del sistema – in particolare istituzioni culturali, enti pubblici e soggetti titolari di beni digitali – di mantenere, valorizzare e rendere disponibili 
nel tempo le proprie risorse digitali. Operano dietro le quinte della fruizione pubblica, 
ma sono cruciali per assicurare che i contenuti digitali siano correttamente ospitati e gestiti in un’ottica di lungo periodo, nel solco del lavoro svolto dagli Istituti Centrali, 
che Ecomic riconosce e valorizza come fondamento per costruire un ecosistema condiviso e continuo.

Sistemi informatici afferenti alla categoria
~~~~~~~~~~~~~~~~~~~~~~~~~~~~~~~~~~~~~~~~~~~~

Rientrano in questa categoria i sistemi informativi per la gestione del patrimonio culturale digitale, utilizzati per aggregare e pubblicare contenuti. 

Tra questi, si possono citare:

- CLIO, per il patrimonio storico-artistico e demo-etnoantropologico (sistema recentemetne sviluppato e presentato nel mese di febbraio 2025 in sostituzione di SIGECWeb);
- SBN (Servizio Bibliotecario Nazionale), per la gestione delle risorse bibliografiche;
- SIA (Sistema Informativo Archivistico), per la gestione delle risorse archivistiche.

Sistemi per la conservazione digitale a lungo termine, fondamentali per garantire l’integrità 
e l’accesso ai contenuti nel tempo. Ne sono esempio:

- Polo di conservazione digitale del MiC, integrato con i sistemi centrali del Ministero;
- Conservatori accreditati AGID, impiegati da enti e istituzioni per la conservazione a norma di documenti digitali, metadati e pacchetti informativi;
- Polo Strategico Nazionale (PSN), infrastruttura cloud sicura sviluppata per ospitare dati e servizi critici delle pubbliche amministrazioni italiane.

Piattaforme di gestione documentale e strumenti per il controllo di versioni, metadati e flussi 
di pubblicazione, che permettono di mantenere coerenza dei dati lungo il loro ciclo di vita, 
tra cui Teca multimediale, per il caricamento, la modifica e la pubblicazione dei contenuti digitali in ambito culturale (v. par. Successivo).

Ambienti integrati per l’editing, la verifica e la validazione dei contenuti, orientati a processi editoriali, di controllo qualità e arricchimento semantico.

Queste soluzioni, adottate in contesti diversi ma complementari, rappresentano la base infrastrutturale essenziale per una gestione efficace, sostenibile e conforme agli standard 
del patrimonio culturale digitale.

Teca multimediale
~~~~~~~~~~~~~~~~~

La Teca Multimediale è un’applicazione rilasciata da Digital Library in modalità SaaS, progettata per favorire l’integrazione delle API di gestione e processamento delle risorse digitali nei sistemi di produzione del dato delle istituzioni che collaborano con I.PaC. Si rivolge a istituti pubblici 
e privati che, attraverso widget configurabili, possono gestire direttamente dal proprio ambiente operativo le risorse digitali versate in Ecomic, utilizzando un’unica interfaccia applicativa.

Progettata secondo l’architettura delle *Single Page Application*, Teca consente agli operatori 
di seguire l’intero ciclo di vita del bene digitale: dalla creazione alla descrizione, dalla modifica all’organizzazione in collezioni, fino alla definizione dei profili di protezione, delle licenze d’uso e dei diritti di accesso in coerenza con le logiche di visibilità previste da I.PaC. I contenuti, strutturati secondo il profilo METS-Ecomic, possono essere caricati e scaricati mantenendo 
la piena interoperabilità con i sistemi esterni.

L’applicazione integra funzionalità avanzate di visualizzazione, come media player e streaming player, che abilitano la fruizione diretta dei contenuti multimediali. Gli operatori possono inoltre attivare i servizi di *content processing* avanzato (CPA), che sfruttano algoritmi di IA per elaborare le risorse e generare nuovo patrimonio informativo. Questi servizi includono:

- estrazione automatica di testi da immagini o file audio (OCR, ICR, *speech-to-text*);
- riconoscimento di entità culturali (Named Entity Recognition);
- rilevamento di similarità iconografiche e suggerimento di collegamenti semantici tra risorse.

Le risorse elaborate possono essere aggregate in collezioni tematiche e organizzate in cartelle *smart*, alimentando una conoscenza computabile e interconnessa, conforme ai principi 
del *Knowledge as a Service (KaaS)*. Teca supporta inoltre la descrizione dei beni attraverso 
un modello dati semplificato basato su standard MODS, abilitando l’arricchimento del grafo multimediale e contribuendo alla costruzione del grafo cross-dominio di Ecomic.

A questo scopo, l’interfaccia integra il widget di navigazione dei grafi, che consente l’inserimento e la gestione diretta delle entità connesse alle risorse (es. responsabilità, luoghi, soggetti), facilitando la creazione di nuove relazioni semantiche. Le operazioni attivate vengono trattate come processi asincroni, tracciati e monitorabili tramite una sezione dedicata, che offre 
una visione chiara dello stato delle attività in corso.

Per la sua architettura modulare, l’aderenza agli standard del PND e l’elevata interoperabilità con l’infrastruttura I.PaC, Teca Multimediale si configura come 
un componente strategico di Ecomic, in grado di supportare istituzioni culturali eterogenee nella gestione sostenibile e valorizzazione del patrimonio digitale, superando la frammentazione informativa e contribuendo attivamente agli obiettivi del Piano Nazionale di Digitalizzazione.

Widget di navigazione dei Grafi
~~~~~~~~~~~~~~~~~~~~~~~~~~~~~~~

Tra gli strumenti avanzati messi a disposizione da I.PaC, o richiamabili mediante e-service forniti dall’Infrastruttura, ha notevole rilievo il componente dedicato alla gestione ed esplorazione 
delle Super Entità. Si tratta di un componente progettato per offrire funzionalità trasversali ai domini e, laddove necessario, progettate ad hoc per esigenze peculiari 
del singolo destinatario, anche attraverso microFrontend dedicati.

Il componente potrà essere integrato nei sistemi di produzione del dato e in Teca Multimediale, allo scopo di supportare gli operatori nelle attività di catalogazione e descrizione, attraverso 
la ricerca e la cattura dal grafo di conoscenza – prima di dominio e poi cross-dominio – di *Authority Record*, riferimenti bibliografici o altre entità di interesse (eventi, luoghi, soggetti, ecc.). 

Il componente consente inoltre di validare SuperAuthority (attualmente Agenti) e, in prospettiva, tutte le Super Entità “in attesa di validazione” da parte di I.PaC. In questo modo, l’infrastruttura può ricevere contributi qualificati da esperti del settore, consentendo loro di collaborare attivamente all’aumento della qualità del dato presente e condiviso.

Un’ulteriore funzione del componente riguarda il supporto alla bonifica o integrazione dei dati 
da parte di sistemi che abbiano I.PaC come “mediatore”.

Tra le funzionalità messe a disposizione si segnalano:

- Ricerca classica (filtri, faccette) e avanzata (integrazione del Graph RAG per query in linguaggio naturale) basata sulla conoscenza I.PaC (grafi di dominio e cross-dominio);
- Validazione di SuperAuthority e, a tendere, di tutte le Super Entità che – a valle di clusterizzazione tramite regole e intelligenza artificiale – richiedano intervento umano (es. luoghi, eventi);
- Cattura e recupero di entità di interesse (identificativi o set di dati) in formato JSON, da inviare ai client aderenti al protocollo L2 (che consente notifiche di aggiornamento, arricchimento dati e sincronizzazione in tempo reale);
- Azioni sui cluster (ad esempio collegamento o scollegamento di authority presenti in un cluster);
- Dashboard di monitoraggio dei flussi di clusterizzazione o di altri processi, parametrizzabile, con reportistica di Business Intelligence sulla qualità dei dati, definita in base a metriche e parametri progressivamente individuati.

Servizi a valore aggiunto
-------------------------

I servizi a valore aggiunto rappresentano l’anello più innovativo e dinamico dell’ecosistema digitale per la cultura: soluzioni sperimentali, ad alto impatto tecnologico e creativo, progettate 
per rispondere a fabbisogni specifici espressi dagli Istituti culturali e per valorizzare nuovi scenari di fruizione, accessibilità, mediazione e conoscenza.

Prodotti e servizi innovativi realizzati da Istituti e luoghi della cultura con il supporto di Digital Library
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Nel triennio 2024–2026, grazie alla Strategia per l’innovazione promossa da Digital Library 
(v. prec. par. 2.6.1), oltre 230 Istituti e luoghi della cultura sono stati coinvolti nella raccolta 
e formalizzazione di esigenze progettuali, riguardanti temi come la *gamification*, la diagnostica 
per il restauro, la mediazione culturale, la fruizione avanzata e l’inclusione. 
Parallelamente, un concorso di idee rivolto agli operatori economici ha generato oltre 130 proposte, molte delle quali basate su tecnologie emergenti e approcci creativi ad alto potenziale.

Digital Library ha selezionato una rosa di progetti da co-sviluppare insieme ad amministrazioni, Istituti proponenti e imprese. Le soluzioni così concepite – ad esempio, 
un chatbot multilingue per la mediazione culturale, una visualizzazione immersiva per percorsi tattili museali o una dashboard per il monitoraggio del rischio conservativo – vengono prototipate e distribuite tramite la piattaforma DPaaS. In DPaaS, ogni soluzione viene:

- implementata utilizzando i servizi tecnologici della piattaforma (elaborazione, IA, componenti UI, strumenti semantici);
- configurata tramite ambienti *low-code* e *no-code* per facilitare la personalizzazione e il riuso da parte di altri enti;
- distribuita attraverso il catalogo pubblico di soluzioni digitali riusabili, con modelli di licenza aperta, linee guida per l’integrazione e supporto alla scalabilità.

La piattaforma funge così da ambiente operativo condiviso in cui la creatività progettuale si traduce in prodotti digitali concreti, interoperabili e pronti per l’adattamento in contesti molteplici. 

Questo modello trasforma l’innovazione locale in patrimonio sistemico, favorendo la crescita 
del mercato culturale digitale e l’inclusione di nuovi Attori nella filiera dell’innovazione.

Gli ambiti presentati rappresentano le prime aree di intervento selezionate, in risposta 
ai fabbisogni espressi e alle potenzialità emerse. In prospettiva, Ecomic potrà generare valore anche in settori significativamente diversi, aprendo la strada a nuove traiettorie di innovazione 
e ampliando progressivamente la portata dell’iniziativa.

Scenario 1 – Accessibilità
^^^^^^^^^^^^^^^^^^^^^^^^^^

Nell’ambito di Ecomic, saranno sviluppati prodotti e servizi digitali capaci di ridefinire l’accesso 
al patrimonio culturale secondo i principi dell’Universal Design. Attraverso soluzioni 
che integreranno ad es. intelligenza artificiale, realtà estesa, tecnologie mobili 
e interfacce adattive, sarà possibile offrire esperienze di visita fisica e digitale maggiormente inclusive. Si immaginano ad esempio portali accessibili da screen reader, guide vocali multilingua, modelli 3D tattili stampabili e chatbot conversazionali capaci di adattarsi 
ai bisogni specifici dell’utenza​.

Il valore generato sarà significativo soprattutto per i Destinatari in condizione di fragilità – persone con disabilità, anziani, famiglie con bambini piccoli, cittadini con background migratorio e gruppi provenienti da contesti culturali eterogenei – ma anche per l’intero ecosistema, che potrà rafforzare il proprio impatto sociale e culturale. Le soluzioni sviluppate contribuiranno 
al raggiungimento dei tre meta-obiettivi di Ecomic: l’abilitazione, grazie alla produzione di ambienti digitali accessibili; l’interoperabilità, attraverso il rispetto degli standard e l’integrazione con I.PaC e altri sistemi Ministero della Cultura; e la valorizzazione, promuovendo una cultura realmente condivisa e partecipativa​.

Scenario 2 – Gamification
^^^^^^^^^^^^^^^^^^^^^^^^^

La *gamification* costituirà un volano strategico per rendere il patrimonio culturale attraente 
per nuovi pubblici. I prodotti che saranno realizzati includeranno esperienze ibride, sia in loco 
che online, in grado di attivare interazione, sfida e scoperta. Si immaginano a titolo puramente esemplificativo “cacce al tesoro” in realtà aumentata nei musei, videogame educativi ambientati in siti storici, quiz narrativi basati su modelli 3D del patrimonio e applicazioni che integrano progressi personalizzati, badge e narrazioni interattive​.

Oltre a stimolare l’apprendimento e l’engagement, tali esperienze miglioreranno l’accessibilità culturale, offrendo percorsi ludico-educativi a bassa soglia d’ingresso. L’integrazione di contenuti meno noti potenzierà la valorizzazione dei patrimoni minori. Le soluzioni sviluppate genereranno valore pubblico secondo i tre obiettivi di Ecomic, estendendo l’accesso (abilitazione), generando nuove modalità d’interazione digitale (interoperabilità) e creando nuovi mercati culturali 
per il patrimonio (valorizzazione)​.

Scenario 3 – Restauro e diagnostica
^^^^^^^^^^^^^^^^^^^^^^^^^^^^^^^^^^^

Nei prossimi anni, Ecomic abiliterà servizi digitali di nuova generazione per il restauro 
e la diagnostica dei beni culturali. Tali soluzioni si baseranno su immagini multispettrali, rilievi 3D, IA e tecnologie di computer vision capaci di identificare alterazioni invisibili all’occhio umano (es. microfratture, scolorimenti, degradazioni biologiche). L’obiettivo sarà fornire strumenti integrati per ottimizzare le decisioni di restauro, ridurre i tempi di intervento, migliorare la collaborazione tra specialisti e garantire la conservazione sostenibile delle opere​.

Le soluzioni afferenti a questa categoria si concentreranno sul dominio della tutela, rispondendo ai meta-obiettivi Ecomic: l’abilitazione sarà garantita da piattaforme interoperabili e strumenti accessibili anche a operatori non esperti; l’interoperabilità sarà raggiunta attraverso 
la standardizzazione dei formati e la connessione ai servizi I.PaC; la valorizzazione emergerà 
dalla capacità di migliorare lo stato di conservazione dei beni fisici anche in modalità automatica.

Scenario 4 – Esperienze avanzate di fruizione
^^^^^^^^^^^^^^^^^^^^^^^^^^^^^^^^^^^^^^^^^^^^^

La fruizione culturale evolverà in direzione di esperienze personalizzate, immersive e adattive, fondate sull’intelligenza artificiale generativa, la realtà virtuale e mista, la sensoristica avanzata. 
In Ecomic saranno abilitati prodotti capaci di trasformare una visita museale in un viaggio multisensoriale interattivo, adattato a età, lingua, interessi e stile cognitivo del visitatore. 
Si immaginano tour tematici immersivi, assistenti virtuali storicizzati, installazioni tattili e sonore, percorsi guidati da dispositivi indossabili e applicazioni intelligenti​.

Queste soluzioni rafforzeranno la rilevanza del patrimonio nella vita quotidiana, facilitando l’interazione e riducendo la distanza percepita rispetto ai contenuti culturali. La componente “esperienziale” risulterà centrale per tutti i meta-obiettivi di Ecomic, poiché abilita nuovi modi 
di conoscere (abilitazione), promuove sistemi di fruizione interoperabili tra diversi dispositivi (interoperabilità) e apre a nuove economie della cultura esperienziale (valorizzazione).

Scenario 5 – Tesori tridimensionali
^^^^^^^^^^^^^^^^^^^^^^^^^^^^^^^^^^^

Lo scenario prevede la realizzazione di soluzioni per la produzione, gestione e valorizzazione 
di modelli tridimensionali del patrimonio, accessibili anche a utenti non esperti. Saranno sviluppati strumenti basati su IA e fotogrammetria semplificata per generare modelli 3D a partire da fotografie, rendering e rilievi digitali. Le soluzioni verranno rese disponibili tramite applicazioni *user-friendly*, utilizzabili in ambito didattico, museale e turistico​.

Il potenziale trasformativo è duplice: da un lato, si amplia la capacità di documentare e conservare i beni culturali; dall’altro, si aprono nuove possibilità di valorizzazione tramite il racconto 
e fruizione immersiva (es. stampa 3D, mostre virtuali, oggetti digitali interattivi). 
La tridimensionalità sarà dunque leva di valorizzazione economico-culturale, specialmente 
nei settori dell’educazione, del design e della comunicazione culturale.

Scenario 6 - Narrative digitali
^^^^^^^^^^^^^^^^^^^^^^^^^^^^^^^

Le narrative digitali saranno il cuore pulsante delle nuove forme di conoscenza, coinvolgimento 
e valorizzazione del patrimonio. Grazie agli strumenti offerti da Ecomic – come chatbot, intelligenza artificiale generativa, interfacce conversazionali e grafi semantici – sarà possibile creare ambienti in cui il patrimonio “dialoga” con l’utente, offrendo racconti dinamici, esperienze interattive e percorsi personalizzati. Si immaginano archivi narrativi partecipativi, documentari generativi, tour storici conversazionali e podcast automatizzati attivati 
dai dati culturali​.

Tali soluzioni agiranno da moltiplicatori di senso, rispondendo all’esigenza di rendere il patrimonio un bene vivo, capace di attivare emozioni e conoscenze. L’impatto sui meta-obiettivi sarà evidente: l’abilitazione passerà dalla creazione di strumenti narrativi accessibili; l’interoperabilità sarà garantita dall’uso di modelli semantici condivisi; la valorizzazione si esplicherà nella capacità delle storie di generare appartenenza, turismo culturale e forme di educazione civica digitale.

Servizi di acquisizione
-----------------------

Questi servizi sono finalizzati alla produzione e integrazione di nuovi contenuti digitali all’interno di Ecomic, attraverso la digitalizzazione del patrimonio fisico o di acquisizione di digitale nativo. 
I sistemi di questa categoria abilitano l’avvio del ciclo di vita del bene digitale e trarranno beneficio dall’integrazione progressiva con Ecomic che potenzierà l’efficacia dei servizi 
di acquisizione, favorendo la coerenza semantica, l’allineamento ai modelli nazionali e la possibilità di fruire sin da subito delle risorse in ambienti di gestione, fruizione e riuso.

Sistemi informatici afferenti alla categoria
~~~~~~~~~~~~~~~~~~~~~~~~~~~~~~~~~~~~~~~~~~~~

Rientrano in questa categoria i software per la conversione digitale degli esemplari analogici, 
gli strumenti per la *data-quality* e il collaudo delle digitalizzazioni prodotte, i sistemi per l’acquisizione avanzata del patrimonio (come scanner 2D e 3D, strumenti per imaging multispettrale, RTI dome, tool per la diagnostica, ecc.), nonché applicativi per la produzione di metadati tecnici e gestionali a corredo dei beni digitali e necessari per la costruzione dei pacchetti di sottomissione delle risorse (SIP, Submission Information Package). Questi sistemi informatici comprendono quelli per la catalogazione e la descrizione del patrimonio, con funzionalità di assistenza alla compilazione dei record, importazione massiva secondo i formati di scambio standard, controllo di coerenza degli identificativi delle risorse e automatismi di compilazione.

In prospettiva, in questo scenario, si colloca anche l’evoluzione di D.PaC come servizio SaaS: 
oltre agli enti del Ministero della Cultura, la soluzione D.PaC SaaS sarà disponibile per enti pubblici e privati, amministrazioni esterne e organizzazioni attive nella produzione culturale digitale, come università, enti di ricerca e imprese specializzate. Si favorirà così la diffusione di un ambiente 
di lavoro scalabile e condiviso, capace di monitorare su larga scala i processi di digitalizzazione attivi sul territorio nazionale, con il beneficio di standardizzare strumenti e flussi operativi legati 
alla gestione dei cantieri di digitalizzazione. L’integrazione dei servizi di acquisizione, produzione 
e editing all’interno dell’ecosistema consentirà di curare la qualità dei beni digitali fin dalle primissime fasi della gestione del loro ciclo di vita abilitando una vasta platea di soggetti 
alla collaborazione e costituendo una prima porta di accesso verso Ecomic.
