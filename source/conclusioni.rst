Conclusioni
===========

Con Ecomic gli investimenti del PNRR hanno generato un cambiamento culturale, non solo tecnologico. In linea con il PND, il progetto affronta 
la frammentazione dei dati, le disuguaglianze tecnologiche, la rigidità gestionale e la crisi di senso del patrimonio. Questo report ha presentato l’impianto concettuale di Ecomic, basato sulla creazione di valore pubblico attraverso co-specializzazione tra Attori, partecipazione dei Destinatari 
e governance distribuita.

Ecomic nasce per affrontare queste sfide e attivare opportunità: potenziare le competenze, ampliare l’accesso, stimolare la partecipazione e valorizzare il riuso creativo. Per farlo, promuove percorsi di innovazione sostenibile, incoraggia partenariati pubblico-privati e l’adozione condivisa 
di tecnologie avanzate, come IA. Ecomic vuole generare opportunità 
di crescita per le imprese e facilitare l’innovazione per gli Attori più fragili; 
non si contrappone al mercato, ma ne orienta gli obiettivi verso l’interesse pubblico, sostenendo un’economia culturale più solida, dinamica e integrata.

Ecomic può anche dare risposta alla tendenza storica a una gestione verticistica della cultura, spesso funzionale alla concentrazione 
del “potere narrativo”. Le tecnologie non sono però strumenti neutri: riflettono e rafforzano le strutture di potere dominanti, a meno che non siano deliberatamente progettate per fare il contrario. 
In questo senso, il valore di Ecomic si misura anche nella capacità 
di restituire centralità ai pubblici: attivare narrazioni molteplici, dare voce 
alle differenze, costruire spazi digitali pubblici accessibili e partecipativi. 

Infrastrutture pubbliche, alfabetizzazione digitale e inclusione attiva sono le condizioni imprescindibili per generare valore pubblico grazie all’innovazione tecnica.

Con Ecomic il patrimonio culturale digitale può essere quindi restituito 
al Paese come bene comune per la cittadinanza, contribuendo allo stesso tempo a rafforzare la competitività. Ogni bene digitale diventa nodo di una rete viva e cooperativa, e ogni Attore è parte di un processo collettivo 
di costruzione di senso. Ecomic non risponde solo ai bisogni di oggi: prepara un futuro in cui la cultura non sia solo risorsa da custodire, 
ma campo aperto di sperimentazione e immaginazione condivisa.

Il percorso di questo report si chiude allora con un passaggio di consegne: agli Attori di Ecomic spetta ora il compito di dare continuità 
e concretezza a questa visione, saranno loro a renderla viva nei territori, nei servizi, nel coinvolgimento dei pubblici. Il successo dell’ecosistema dipende dalla capacità degli Attori di assumere un ruolo sempre più attivo e corresponsabile. Allo stesso modo, Digital Library continuerà 
a garantire l’integrità architetturale di Ecomic, a promuoverne l’evoluzione 
e a custodire la visione strategica del PND. 

Come scriveva Italo Calvino (1995): «La fantasia è come la marmellata, bisogna che sia spalmata su una solida fetta di pane». 

Questa “fetta di pane” – fatta di infrastrutture pubbliche, tecnologie 
e competenze condivise – è il fondamento su cui costruire nuova cultura, capace di restare rilevante e inclusiva anche nelle sfide che ci attendono.
