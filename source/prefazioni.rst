Prefazioni
==========

«La sfida di Ecomic trascende i confini dell’occasione d’investimento pubblico, probabilmente irripetibile, che l’ha reso possibile (il PNRR) 
e rappresenta, per il patrimonio culturale italiano, un salto di scala inimmaginabile fino a pochi anni fa. 

Dar vita ad un ecosistema in grado di promuovere la digitalizzazione 
degli oggetti del patrimonio - creandone così di nuovi e aprendo a partire da essi ulteriori prospettive d’uso e ulteriori servizi -, integrando, in prospettiva, quanto già esistente e già prodotto in ambito locale e territoriale, 
è un obiettivo strategico non pluriennale, ma quasi generazionale. 
Il PNRR ha consentito – attraverso l’esperienza del PND - la realizzazione dell’infrastruttura e la spinta propulsiva alla digitalizzazione massiva, 
ma la gittata dell’operazione coinvolge così tanti attori, per un tal numero 
di attività complementari e parallele, da rendere il traguardo plausibile 
oltre i termini della pur necessaria rendicontazione amministrativa. 

Ecomic intende gettare le basi di un “ambiente sostenibile” nel tempo, 
nel quale il patrimonio digitale possa essere conservato, possa prodursi 
e riprodursi e possa, infine, generare opportunità inedite per fruitori, istituzioni e soggetti economici dinamici e innovativi. 

La connessione fra la dimensione strutturale e quella di mercato è vitale 
per superare le aritmie dell’investimento pubblico e per radicare, attraverso l’abitudine ad usi creativi, uno sguardo sul patrimonio non sostitutivo, 
ma aggiuntivo rispetto alle letture tradizionali. Ecomic non intende, infine, imporre alcun paradigma culturale predefinito: è piuttosto lo strumento attraverso il quale rendere effettiva, nel XXI secolo, in tutto il Paese e per tutti i cittadini, la lettera della nostra Costituzione.»

| Roberto Balzani
| Professore ordinario di Storia contemporanea
| Università di Bologna


«Il patrimonio culturale costituisce un pilastro fondamentale dell'identità collettiva e della memoria storica di un Paese, rappresentando 
un inestimabile valore sociale, economico e culturale. 
Nell'era della transizione digitale, si aprono nuove opportunità per 
la valorizzazione, la ricerca, la conservazione e la diffusione del patrimonio culturale stesso, richiedendo visioni strategiche ambiziose e strumenti innovativi per cogliere pienamente queste potenzialità.

Attualmente, il panorama della digitalizzazione del patrimonio culturale 
è spesso caratterizzato da una significativa frammentazione nelle fasi 
di gestione del ciclo di vita della risorsa digitale, e tra gli attori coinvolti. 
Tale frammentazione limita la capacità di creare valore condiviso e ostacola la realizzazione di una visione realmente integrata. In questo quadro, il Piano Nazionale di Digitalizzazione (PND) si configura come un percorso cruciale, in grado di indirizzare efficacemente gli sforzi di istituzioni e operatori 
del settore verso una trasformazione digitale coerente, sostenibile, partecipata ed integrata. Per concretizzare la visione strategica delineata dal PND è essenziale disporre di ambienti innovativi, soluzioni tecnologiche avanzate e forme di governance adeguate che siano capaci di promuovere 
una gestione coordinata e interoperabile dei dati culturali, assicurandone accessibilità e fruibilità a una pluralità di utenti e operatori.

Ecomic si inserisce in questo contesto, proponendosi come un ambiente collaborativo e distribuito promosso da Digital Library per supportare 
la trasformazione digitale del patrimonio culturale. L'etimologia stessa 
del termine "ecosistema" richiama il concetto di un insieme dinamico 
di elementi interdipendenti, che operano sinergicamente e contribuiscono 
al funzionamento armonico del sistema complessivo.

Attraverso Ecomic, si mira, non solo a ottimizzare la gestione dei dati durante il loro intero ciclo di vita, ma, soprattutto, a fornire tecnologie e servizi 
agli attori dell’ecosistema per realizzare soluzioni digitali rivolte a cittadini, professionisti, studiosi, educatori e altri soggetti interessati, con l’obiettivo di generare valore culturale, sociale ed economico.

Guardando al futuro, la sfida centrale sarà quella di ampliare costantemente il coinvolgimento di attori diversi, generando sinergie attraverso processi 
di co-creazione e co-specializzazione, e sviluppando una visione condivisa del valore pubblico del patrimonio culturale digitalizzato. In tale prospettiva, l'importanza delle competenze, di modelli efficaci di governance e della gestione strategica del dato assume una rilevanza cruciale. Ecomic ricopre un ruolo chiave nell’abilitare nuove forme di collaborazione e condivisione 
tra istituzioni, operatori culturali, ricercatori, professionisti e comunità locali, creando un unico ecosistema integrato e interoperabile in grado 
di massimizzare l'impatto della digitalizzazione e garantire la piena valorizzazione del patrimonio culturale.»

| Deborah Agostino
| Professoressa Associata, Direttrice dell’Osservatorio Innovazione Digitale per la Cultura
| Politecnico di Milano


« Il progetto Ecomic nasce dalla consapevolezza che il concetto 
di ecosistema digitale culturale, pur essendo da tempo al centro del dibattito settoriale, ha raramente trovato attuazione in realtà pienamente funzionanti. I tentativi di scalare esperienze di successo si sono spesso scontrati 
con ostacoli strutturali: substrati tecnologici inadeguati, frammentazione delle basi dati, carenza di servizi realmente utili e, soprattutto, l'assenza 
di meccanismi di moltiplicazione del valore.

Questa situazione deriva principalmente da una mancanza di progettazione strategica consapevole. Gli ecosistemi digitali culturali sono stati spesso concepiti come se dovessero emergere spontaneamente, senza un'azione deliberata di costruzione e senza una visione chiara di cosa significhi realmente la trasformazione digitale per le istituzioni culturali. Il rischio 
è quello di limitarsi a utilizzare le tecnologie per risolvere problemi pratici immediati, perdendo di vista le potenzialità trasformative del digitale come ambiente abilitante per nuove forme di conoscenza e partecipazione.

Ecomic rappresenta una risposta strutturata a questa sfida, fondata 
su un cambio di paradigma fondamentale. Superando il modello gerarchico tradizionale – dove musei, archivi e biblioteche gestiscono internamente tutte le attività principali mantenendo controllo diretto sui servizi – viene concepito come una rete collaborativa di attori in cui istituzioni culturali, imprese specializzate e utenti lavorano insieme per creare valore condiviso. 
Il fulcro di questa visione è la trasformazione del patrimonio culturale da risorsa statica a piattaforma generativa: non più consumo unidirezionale, 
ma co-creazione collettiva attraverso un'architettura aperta che abilita processi di re-mediazione culturale.

L'ecosistema si fonda su principi di co-specializzazione, dove ogni attore investe reciprocamente e cresce nello scambio di competenze, superando logiche verticistiche dove la visione del patrimonio e la costruzione della conoscenza vengono imposte dalle istituzioni.  Attraverso sistemi aperti 
e interoperabili, Ecomic abilita una cooperazione vera – non semplice collaborazione – basata sulla condivisione di risorse, rischi e responsabilità fin dall'origine del processo, seguendo modelli di governance distribuita 
che valorizzano le specificità di ciascun soggetto.

La sfida è ambiziosa: incorporare processi di moltiplicazione del valore attraverso meccanismi di complementarietà e interdipendenza. 
Gli operatori pubblici portano la conoscenza del patrimonio e la responsabilità della tutela, i privati le competenze di mercato e innovazione tecnologica, mentre i cittadini non sono più semplici fruitori ma co-creatori attivi di significato culturale.

Il Piano Nazionale di Digitalizzazione del patrimonio culturale ha fornito 
la cornice strategica necessaria per questa visione, delineando i tre obiettivi fondamentali di abilitazione, interoperabilità e valorizzazione. Ora, 
con Ecomic, il Ministero della cultura ha gli strumenti operativi per realizzarla concretamente: un nucleo tecnologico integrato (D.PaC, I.PaC, DPaaS) 
che supporta l'intero ciclo di vita del bene digitale, dalla produzione alla creazione di nuovi servizi, in un ambiente che favorisce l'innovazione aperta e la sostenibilità a lungo termine dell'ecosistema culturale digitale italiano.

Una prospettiva davvero nuova nel panorama nazionale.»

| Laura Moro
| Dirigente MiC, Dipartimento per la tutela del patrimonio culturale, Servizio II - 
| Coordinamento tecnico per la tutela del patrimonio culturale, emergenze e ricostruzioni